# 桂之圃歌

桂之圃，多仙翁，行年八十今桂峰。

翛翛鹤发何丰容，一局烂柯云水东。

复有意泉公，七十逍遥颜且童，八月秋清天微风。

万里无云银汉浅，仙郎槎泛月华中。

折取一枝香满手，春来持献大明宫。

宫花仍插鬓，碧桃红杏露华浓。

承恩远宰桂林邑，仙才吏治两称雄。

意翁寿诞白云下，斑斓之舞路无从。

山高水远托归鸿，锦袍千里寄山龙。

羽客称觞琥珀红，箫笙缭绕彻长空。

桂坡老，勉斋公，两两各扶筇，来入桂花丛，商歌一曲落梧桐。

看看桂子秋香发，与君游遍广寒宫，阊阖千门万里通。

桂之圃，多仙翁，千秋百岁南斗下，乐无穷。

![C:\Users\Admin\Desktop\u=3452952735,1906874398&fm=253&fmt=auto&app=138&f=JPEG.webp]()